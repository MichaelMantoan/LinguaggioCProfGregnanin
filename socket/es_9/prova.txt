
Gabriele D'Annunzio
Il Piacere
A Francesco Paolo Michetti
Questo libro, composto nella tua casa dall'ospite bene accetto, viene a te come un rendimento di
grazie, come un ex-voto.
Nella stanchezza della lunga e grave fatica, la tua presenza m'era fortificante e consolante come il
mare. Nei disgusti che seguivano il doloroso e capzioso artifizio dello stile, la limpida semplicità
del tuo ragionamento m'era esempio ed emendazione. Ne' dubbii che seguivano lo sforzo
dell'analisi, non di rado una tua sentenza profonda m'era di lume.
A te che studii tutte le forme e tutte le mutazioni dello spirito come studii tutte le forme e tutte le
mutazioni delle cose, a te che intendi le leggi per cui si svolge l'interior vita dell'uomo come intendi
le leggi del disegno e del colore, a te che sei tanto acuto conoscitor di anime quanto grande artefice
di pittura io debbo l'esercizio e lo sviluppo della più nobile tra le facoltà dell'intelletto: debbo
l'abitudine dell'osservazione e debbo, in ispecie, il metodo. Io sono ora, come te, convinto che c'è
per noi un solo oggetto di studii: la Vita.
Siamo, in verità, assai lontani dal tempo in cui, mentre tu nella Galleria Sciarra eri intento a
penetrare i segreti del Vinci e del Tiziano, io ti rivolgeva un saluto di rime sospiranti
all'Ideale che non ha tramonti,
alla Bellezza che non sa dolori!
Ben, però, un vóto di quel tempo s'è compiuto. Siam tornati insieme alla dolce patria, alla tua "
vasta casa ". Non gli arazzi medìcei pendono alle pareti, né convengono dame ai nostri decameroni,
né i coppieri e i levrieri di Paolo Veronese girano intorno alle mense, né i frutti soprannaturali
empiono i vasellami che Galeazzo Maria Sforza ordinò a Maffeo di Clivate. Il nostro desiderio è
men superbo: e il nostro vivere è più primitivo, forse anche più omerico e più eroico se valgono i
pasti lungo il risonante mare, degni d'Ajace, che interrompono i digiuni laboriosi.
Sorrido quando penso che questo libro, nel quale io studio, non senza tristezza, tanta corruzione e
tanta depravazione e tanta sottilità e falsità e crudeltà vane, è stato scritto in mezzo alla semplice e
serena pace della tua casa, fra gli ultimi stornelli della messe e le prime pastorali della neve, mentre
insieme con le mie pagine cresceva la cara vita del tuo figliuolo.
Certo, se nel mio libro è qualche pietà umana e qualche bontà, rendo mercede al tuo figliuolo.
Nessuna cosa intenerisce e solleva quanto lo spettacolo d'una vita che si schiude. Perfino lo
spettacolo dell'aurora cede a quella meraviglia.
Ecco, dunque, il volume. Se, leggendolo, l'occhio ti corra più oltre e veda tu Giorgio porgerti le
mani e dal tondo viso riderti, come nella divina strofe di Catullo, semihiante labello, interrompi la
lettura. E le piccole calcagna rosee, dinanzi a te, premano le pagine dov'è rappresentata tutta la
miseria del Piacere; e quel premere inconsapevole sia simbolo e augurio.
Ave, Giorgio. Amico e maestro, gran mercé.
Dal Convento: secondo Carmine, 1889.
G. d'A.
Libro primo
I
L'anno moriva, assai dolcemente. Il sole di San Silvestro spandeva non so che tepor velato,
mollissimo, aureo, quasi primaverile, nel ciel di Roma. Tutte le vie erano popolose come nelle
domeniche di Maggio. Su la piazza Barberini, su la piazza di Spagna una moltitudine di vetture
passava in corsa traversando; e dalle due piazze il romorio confuso e continuo, salendo alla Trinità
de' Monti, alla via Sistina, giungeva fin nelle stanze del palazzo Zuccari, attenuato.
Le stanze andavansi empiendo a poco a poco del profumo ch'esalavan ne' vasi i fiori freschi. Le
rose folte e larghe stavano immerse in certe coppe di cristallo che si levavan sottili da una specie di
stelo dorato slargandosi in guisa d'un giglio adamantino, a similitudine di quelle che sorgon dietro la
Vergine nel tondo di Sandro Botticelli alla Galleria Borghese. Nessuna altra forma di coppa
eguaglia in eleganza tal forma: i fiori entro quella prigione diafana paion quasi spiritualizzarsi e
meglio dare imagine di una religiosa o amorosa offerta.
Andrea Sperelli aspettava nelle sue stanze un'amante. Tutte le cose a torno rivelavano infatti una
special cura d'amore. Il legno di ginepro ardeva nel caminetto e la piccola tavola del tè era pronta,
con tazze e sottocoppe in maiolica di Castel Durante ornate d'istoriette mitologiche da Luzio Dolci,
antiche forme d'inimitabile grazia, ove sotto le figure erano scritti in carattere corsivo a zàffara nera
esametri d'Ovidio. La luce entrava temperata dalle tende di broccatello rosso a melagrane d'argento
riccio, a foglie e a motti. Come il sole pomeridiano feriva i vetri, la trama fiorita delle tendine di
pizzo si disegnava sul tappeto.
L'orologio della Trinità de' Monti suonò le tre e mezzo. Mancava mezz'ora. Andrea Sperelli si levò
dal divano dov'era disteso e andò ad aprire una delle finestre; poi diede alcuni passi
nell'appartamento; poi aprì un libro, ne lesse qualche riga, lo richiuse; poi cercò intorno qualche
cosa, con lo sguardo dubitante. L'ansia dell'aspettazione lo pungeva così acutamente ch'egli aveva
bisogno di muoversi, di operare, di distrarre la pena interna con un atto materiale. Si chinò verso il
caminetto, prese le molle per ravvivare il fuoco, mise sul mucchio ardente un nuovo pezzo di
ginepro. Il mucchio crollò; i carboni sfavillando rotolarono fin su la lamina di metallo che
proteggeva il tappeto; la fiamma si divise in tante piccole lingue azzurrognole che sparivano e
riapparivano; i tizzi fumigarono.
Allora sorse nello spirito dell'aspettante un ricordo. Proprio innanzi a quel caminetto Elena un
tempo amava indugiare, prima di rivestirsi, dopo un'ora di intimità. Ella aveva molt'arte
nell'accumulare gran pezzi di legno su gli alari. Prendeva le molle pesanti con ambo le mani e
rovesciava un po' indietro il capo ad evitar le faville. Il suo corpo sul tappeto, nell'atto un po'
faticoso, per i movimenti de' muscoli e per l'ondeggiar delle ombre pareva sorridere da tutte le
giunture, e da tutte le pieghe, da tutti i cavi, soffuso d'un pallor d'ambra che richiamava al pensiero
la Danae del Correggio. Ed ella aveva appunto le estremità un po' correggesche, le mani e i piedi
piccoli e pieghevoli, quasi direi arborei come nelle statue di Dafne in sul principio primissimo della
metamorfosi favoleggiata.
Appena ella aveva compiuta l'opera, le legna conflagravano e rendevano un sùbito bagliore. Nella
stanza quel caldo lume rossastro e il gelato crepuscolo entrante pe' vetri lottavano qualche tempo.
L'odore del ginepro arso dava al capo uno stordimento leggero. Elena pareva presa da una specie di
follia infantile, alla vista della vampa. Aveva l'abitudine, un po' crudele, di sfogliar sul tappeto tutti i
fiori ch'eran ne' vasi, alla fine d'ogni convegno d'amore. Quando tornava nella stanza, dopo essersi
vestita, mettendo i guanti o chiudendo un fermaglio sorrideva in mezzo a quella devastazione; e
nulla eguagliava la grazia dell'atto che ogni volta ella faceva sollevando un poco la gonna ed
avanzando prima un piede e poi l'altro perché l'amante chino legasse i nastri delle scarpe ancóra
disciolti.
Il luogo non era quasi in nulla mutato. Da tutte le cose che Elena aveva guardate o toccate
sorgevano i ricordi in folla e le imagini del tempo lontano rivivevano tumultuariamente. Dopo circa
due anni, Elena stava per rivarcar quella soglia. Tra mezz'ora, certo, ella sarebbe venuta, ella si
sarebbe seduta in quella poltrona, togliendosi il velo di su la faccia, un poco ansante, come una
volta; ed avrebbe parlato. Tutte le cose avrebbero riudito la voce di lei, forse anche il riso di lei,
dopo due anni.
Il giorno del gran commiato fu appunto il venticinque di marzo del mille ottocento ottanta cinque,
fuori della Porta Pia, in una carrozza. La data era rimasta incancellabile nella memoria di Andrea.
Egli ora, aspettando, poteva evocare tutti gli avvenimenti di quel giorno, con una lucidezza
infallibile. La visione del paesaggio nomentano gli si apriva d'innanzi ora in una luce ideale, come
uno di quei paesaggi sognati in cui le cose paiono essere visibili da lontano per un irradiamento che
si prolunga dalle loro forme.
La carrozza chiusa scorreva con un rumore eguale, al trotto: le muraglie delle antiche ville patrizie
passavano d'innanzi agli sportelli, biancastre, quasi oscillanti, con un movimento continuo e dolce.
Di tratto in tratto si presentava un gran cancello di ferro, a traverso il quale vedevasi un sentiero
fiancheggiato di alti bussi, o un chiostro di verdura abitato da statue latine, o un lungo portico
vegetale dove qua e là raggi di sole ridevano pallidamente.
Elena taceva, avvolta nell'ampio mantello di lontra, con un velo su la faccia, con le mani chiuse
nel camoscio. Egli aspirava con delizia il sottile odore di eliotropio esalante dalla pelliccia preziosa,
mentre sentiva contro il suo braccio la forma del braccio di lei. Ambedue si credevano lontani dagli
altri, soli; ma d'improvviso passava la carrozza nera d'un prelato; o un buttero a cavallo, o una torma
di chierici violacei, o una mandra di bestiame.
A mezzo chilometro dal ponte ella disse:
- Scendiamo.
Nella campagna la luce fredda e chiara pareva un'acqua sorgiva; e, come gli alberi al vento
ondeggiavano, pareva per un'illusion visuale che l'ondeggiamento si comunicasse a tutte le cose.
Ella disse, stringendosi a lui e vacillando sul terreno aspro:
- Io parto stasera. Questa è l'ultima volta...
Poi tacque; poi di nuovo parlò, a intervalli, su la necessità della partenza, su la necessità della
rottura, con un accento pieno di tristezza. Il vento furioso le rapiva le parole di su le labbra. Ella
seguitava. Egli interruppe, prendendole la mano e con le dita cercando tra i bottoni la carne del
polso:
- Non più! Non più!
Si avanzavano lottando contro le folate incalzanti. Ed egli, presso alla donna, in quella solitudine
alta e grave, si sentì d'improvviso entrar nell'anima come l'orgoglio d'una vita più libera, una
sovrabbondanza di forze.
- Non partire! Non partire! Io ti voglio ancóra, sempre...
Le nudò il polso e insinuò le dita nella manica, tormentandole la pelle con un moto inquieto in cui
era il desiderio di possessi maggiori.
Ella gli volse uno di quegli sguardi che lo ubriacavano come calici di vino. Il ponte era da presso,
rossastro, nell'illuminazione del sole. Il fiume pareva immobile e metallico in tutta la lunghezza
della sua sinuosità. I giunchi s'incurvavano su la riva, e le acque urtavano leggermente alcune
pertiche infisse nella creta per reggere forse le lenze.
Allora egli cominciò ad incitarla con i ricordi. Le parlava de' primi giorni, del ballo al Palazzo
Farnese, della caccia nella campagna del Divino Amore, degli incontri mattutini nella piazza di
Spagna lungo le vetrine degli orefici o per la via Sistina tranquilla e signorile, quando ella usciva
dal palazzo Barberini seguita dalle ciociare che le offerivano nei canestri le rose.
- Ti ricordi? Ti ricordi?
- Sì.
- E quella sera de' fiori, in principio; quando io venni con tanti fiori... Tu eri sola, accanto alla
finestra: leggevi. Ti ricordi?
- Sì, sì.
- Io entrai. Tu ti volgesti appena; tu mi accogliesti duramente. Che avevi? Io non so. Posai il
mazzo sopra il tavolino e aspettai. Tu incominciasti a parlare di cose inutili, senza volontà e senza
piacere. Io pensai, scorato: " Già ella non mi ama più! " Ma il profumo era grande: tutta la stanza
già n'era piena. Io ti veggo ancóra, quando afferrasti con le due mani il mazzo e dentro ci affondasti
tutta la faccia, aspirando. La faccia risollevata pareva esangue e gli occhi parevano alterati come da
una specie di ebrietà...
- Segui, segui! - disse Elena, con la voce fievole, china sul parapetto, incantata dal fascino delle
acque correnti.
- Poi, sul divano: ti ricordi? Io ti ricoprivo il petto, le braccia, la faccia, con i fiori, opprimendoti.
Tu risorgevi continuamente, porgendo la bocca, la gola, le palpebre socchiuse. Fra la tua pelle e le
mie labbra sentivo le foglie fredde e molli. Se io ti baciavo il collo, tu rabbrividivi in tutto il corpo,
e tendevi le mani per tenermi lontano. Oh, allora... Avevi la testa affondata nei cuscini, il petto
nascosto dalle rose, le braccia nude sino al gomito; e nulla era più amoroso e più dolce che il
piccolo tremito delle tue mani pallide su le mie tempie... Ti ricordi?
- Sì. Segui!
Egli seguiva, crescendo nella tenerezza. Inebriato delle sue parole, egli quasi perdeva la
conscienza di ciò che diceva. Elena, con le spalle volte alla luce, andavasi chinando all'amante.
Ambedue sentivano a traverso le vesti il contatto indeciso dei corpi. Sotto di loro, le acque del
fiume passavano lente e fredde alla vista; i grandi giunchi sottili, come capigliature, vi si
incurvavano entro ad ogni soffio e fluttuavano largamente.
Poi non parlarono più; ma, guardandosi, sentivano negli orecchi un rumore continuo che si
prolungava indefinitamente portando seco una parte dell'essere loro, come se qualche cosa di
sonoro sfuggisse dall'intimo del loro cervello e si spandesse ad empire tutta la campagna
circostante.
Elena, sollevandosi, disse:
- Andiamo. Ho sete. Dove si può chiedere acqua?
Si diressero allora verso l'osteria romanesca, passato il ponte. Alcuni carrettieri staccavano i
giumenti, imprecando ad alta voce. Il chiaror dell'occaso feriva il gruppo umano ed equino, con
viva forza.
Come i due entrarono, nella gente dell'osteria non avvenne alcun moto di meraviglia. Tre o quattro
uomini febbricitanti stavano intorno a un braciere quadrato, taciturni e giallastri. Un bovaro, di pel
rosso, sonnecchiava in un angolo, tenendo ancóra fra i denti la pipa spenta. Due giovinastri, scarni e
biechi, giocavano a carte, fissandosi negli intervalli con uno sguardo pieno d'ardor bestiale. E
l'ostessa, una femmina pingue, teneva fra le braccia un bambino, cullandolo pesantemente.
Mentre Elena beveva l'acqua nel bicchiere di vetro, la femmina le mostrava il bambino,
lamentandosi.
- Guardate, signora mia! Guardate, signora mia!
Tutte le membra della povera creatura erano di una magrezza miserevole; le labbra violacee erano
coperte di punti bianchicci; l'interno della bocca era coperto come di grumi lattosi. Pareva quasi che
la vita fosse di già fuggita da quel piccolo corpo, lasciando una materia su cui ora le muffe
vegetavano.
- Sentite, signora mia, le mani come sono fredde. Non può più bere; non può più inghiottire; non
può più dormire...
La femmina singhiozzava. Gli uomini febbricitanti guardavano con occhi pieni di una immensa
prostrazione. Ai singhiozzi i due giovinastri fecero un atto d'impazienza.
- Venite, venite! - disse Andrea ad Elena, prendendole il braccio, dopo aver lasciato sul tavolo una
moneta. E la trasse fuori.
Insieme, tornarono verso il ponte. Il corso dell'Aniene ora andavasi accendendo ai fuochi
dell'occaso. Una linea scintillante attraversava l'arco; e in lontananza le acque prendevano un color
bruno ma più lucido, come se sopra vi galleggiassero chiazze d'olio o di bitume. La campagna
accidentata, simile ad una immensità di rovine, aveva una general tinta violetta. Verso l'Urbe il cielo
cresceva in rossore.
- Povera creatura! - mormorò Elena con suono profondo di misericordia, stringendosi al braccio
d'Andrea.
Il vento imperversava. Una torma di cornacchie passò nell'aria accesa, in alto, schiamazzando.
Allora, d'improvviso, una specie di esaltazione sentimentale prese l'anima di quei due, in conspetto
della solitudine. Pareva che qualche cosa di tragico e di eroico entrasse nella loro passione. I
culmini del sentimento fiammeggiarono sotto l'influenza del tramonto tumultuoso. Elena si arrestò.
- Non posso più - ella disse, ansando.
La carrozza era ancóra lontana, immobile, nel punto dove essi l'avevano lasciata.
- Ancóra un poco, Elena! Ancóra un poco! Vuoi ch'io ti porti?
Andrea, preso da un impeto lirico infrenabile, si abbandonò alle parole.
" Perché ella voleva partire? Perché ella voleva spezzare l'incanto? i loro destini ormai non erano
legati per sempre? Egli aveva bisogno di lei per vivere, degli occhi, della voce, del pensiero di lei...
Egli era tutto penetrato da quell'amore; aveva tutto il sangue alterato come da un veleno, senza
rimedio. Perché ella voleva fuggire? Egli si sarebbe avviticchiato a lei, l'avrebbe prima soffocata sul
suo petto. No, non poteva essere. Mai! Mai! "
Elena ascoltava, a testa bassa, affaticata contro il vento, senza rispondere. Dopo un poco, ella
sollevò il braccio per far cenno al cocchiere di avanzarsi. I cavalli scalpitarono.
- Fermatevi a Porta Pia - gridò la signora, salendo nella carrozza insieme all'amante.
E con un movimento subitaneo si offerse al desiderio di lui che le baciò la bocca, la fronte, i
capelli, gli occhi, la gola, avidamente, rapidamente, senza più respirare.
- Elena! Elena!
Un vivo bagliore rossastro entrò nella carrozza, riflesso dalle case color di mattone. Si avvicinava
nella strada il trotto sonante di molti cavalli.
Elena, piegandosi su la spalla dell'amante con una immensa dolcezza di sommessione, disse:
- Addio, amore! Addio! Addio!
Come ella si sollevò, a destra e a sinistra passarono a gran trotto dieci o dodici cavalieri scarlatti
tornanti dalla caccia della volpe. Uno, il duca di Beffi, passando rasente, si curvò in arcione per
guardare nello sportello.
Andrea non parlò più. Egli sentiva ora tutto il suo essere mancare in un abbattimento infinito. La
puerile debolezza della sua natura, sedata la prima sollevazione, gli dava ora un bisogno di lacrime.
Egli avrebbe voluto piegarsi, umiliarsi, pregare, muovere la pietà della donna con le lacrime. Aveva
la sensazione confusa e ottusa d'una vertigine; e un freddo sottile gli assaliva la nuca, gli penetrava
la radice dei capelli.
- Addio - ripeté Elena.
Sotto l'arco della Porta Pia la carrozza si fermava, perché egli discendesse.
Così dunque, aspettando, Andrea rivedeva nella memoria quel giorno lontano; rivedeva tutti i
gesti, riudiva tutte le parole. Che aveva fatto egli, appena scomparsa la carrozza di Elena verso le
Quattro Fontane? Nulla, in verità, di straordinario. Anche allora, come sempre, appena lontano
l'oggetto immediato da cui il suo spirito traeva quella specie di esaltazione fatua, egli aveva
riacquistato quasi d'un tratto la tranquillità, la conscienza della vita comune, l'equilibrio. Era salito
su una vettura publica per tornare a casa; là s'era messo l'abito nero, come al solito, non
dimenticando alcuna particolarità di eleganza; ed era andato a pranzo da sua cugina, come in ogni
altro mercoledì, al palazzo Roccagiovine. Tutte le cose dell'esistenza esteriore avevano su lui un
gran potere d'oblio, lo occupavano, lo eccitavano al godimento rapido dei piaceri mondani.
Quella sera, infatti, il raccoglimento gli era venuto assai tardi, quando cioè rientrando nella sua
casa aveva veduto brillare sopra un tavolo il piccolo pettine di tartaruga dimenticato da Elena due
giorni innanzi. Allora, in compenso, tutta la notte, aveva sofferto, e con molti artifici del pensiero
aveva acuito il suo dolore.
Ma il momento si approssimava. L'orologio della Trinità de' Monti suonò le tre e tre quarti. Egli
pensò, con una trepidazione profonda: " Fra pochi minuti Elena sarà qui. Quale atto io farò
accogliendola? Quali parole io le dirò? "
L'ansia in lui era verace e l'amore per quella donna era in lui rinato veracemente; ma la espressione
verbale e plastica de' sentimenti in lui era sempre così artificiosa, così lontana dalla semplicità e
dalla sincerità, che egli ricorreva per abitudine alla preparazione anche ne' più gravi commovimenti
dell'animo.
Cercò d'imaginare la scena; compose alcune frasi; scelse con gli occhi intorno il luogo più propizio
al colloquio. Poi anche si levò per vedere in uno specchio se il suo volto era pallido, se rispondeva
alla circostanza. E il suo sguardo, nello specchio, si fermò alle tempie, all'attaccatura dei capelli,
dove Elena allora soleva mettere un bacio delicato. Aprì le labbra per mirare la perfetta lucentezza
dei denti e la freschezza delle gengive, ricordando che un tempo ad Elena piaceva in lui sopra tutto
la bocca. La sua vanità di giovine viziato ed effeminato non trascurava mai nell'amore alcun effetto
di grazia o di forma. Egli sapeva, nell'esercizio dell'amore, trarre dalla sua bellezza il maggior
possibile godimento. Questa felice attitudine del corpo e questa acuta ricerca del piacere appunto gli
cattivavano l'animo delle donne. Egli aveva in sé qualche cosa di Don Giovanni e di Cherubino:
sapeva essere l'uomo di una notte erculea e l'amante timido, candido, quasi verginale. La ragione del
suo potere stava in questo: che, nell'arte d'amare, egli non aveva ripugnanza ad alcuna finzione, ad
alcuna falsità, ad alcuna menzogna. Gran parte della sua forza era nella ipocrisia.
" Quale atto io farò accogliendola? Quali parole io le dirò? " Egli si smarriva, mentre i minuti
fuggivano. Egli non sapeva già con quali disposizioni Elena sarebbe venuta.
L'aveva incontrata la mattina innanzi per la via de' Condotti, mentre ella guardava nelle vetrine.
Era tornata a Roma da pochissimi giorni, dopo una lunga assenza oscura. L'incontro improvviso
aveva dato ad ambedue una commozione viva; ma la publicità della strada li aveva costretti ad un
riserbo cortese, cerimonioso, quasi freddo. Egli le aveva detto, con un'aria grave, un po' triste,
guardandola negli occhi: - Ho tante cose da raccontarvi, Elena. Venite da me, domani? Nulla è
mutato nel buen retiro. - Ella aveva risposto, semplicemente: - Bene; verrò. Aspettatemi alle quattro,
circa. Ho anch'io qualche cosa da dirvi. Ora lasciatemi.
Ella aveva accettato sùbito l'invito, senza esitazione alcuna, senza metter patti, senza mostrar di
dare importanza alla cosa. Una tal prontezza aveva da prima suscitato in Andrea non so qual
preoccupazione vaga. Sarebbe ella venuta come un'amica o come un'amante? Sarebbe venuta a
riallacciare l'amore o a rompere ogni speranza? In quei due anni che era mai accaduto nell'animo di
lei? Andrea non sapeva; ma gli durava ancóra la sensazione avuta dallo sguardo di lei, nella strada,
quando egli erasi inchinato a salutarla. Era pur sempre il medesimo sguardo, così dolce, così
profondo, così lusinghevole, tra i lunghissimi cigli.
Mancavano due o tre minuti all'ora. L'ansia dell'aspettante crebbe a tal punto ch'egli credeva di
soffocare. Andò alla finestra, di nuovo, e guardò verso le scale della Trinità. Elena, un tempo, saliva
per quelle scale ai convegni. Mettendo il piede sull'ultimo gradino, si soffermava un istante; poi
traversava rapida quel tratto di piazza ch'è d'innanzi alla casa dei Casteldelfino. Si udiva il suo passo
un poco ondeggiante risonare sul lastrico, se la piazza era silenziosa.
L'orologio batté le quattro. Giungeva dalla piazza di Spagna e dal Pincio il romore delle vetture.
Molta gente camminava sotto gli alberi, d'innanzi alla Villa Medici. Due donne stavano sul sedile di
pietra, sotto la chiesa, a guardia di alcuni bimbi che correvano intorno l'obelisco. L'obelisco era
tutto roseo, investito dal sole declinante; e segnava un'ombra lunga, obliqua, un po' turchina. L'aria
diveniva rigida, come più s'appressava il tramonto. La città, in fondo, si tingeva d'oro, contro un
cielo pallidissimo sul quale già i cipressi del Monte Mario si disegnavano neri.
Andrea trasalì. Vide un'ombra apparire in cima alla piccola scala che costeggia la casa dei
Casteldelfino e discende su la piazzetta Mignanelli. Non era Elena; ma una signora che voltò per la
via Gregoriana, camminando adagio.
" S'ella non venisse? " dubitò, ritraendosi dalla finestra. E nel ritrarsi dall'aria fredda, sentì più
molle il tepore della stanza, più acuto il profumo del ginepro e delle rose, più misteriosa l'ombra
delle tende e delle portiere. Pareva che in quel momento la stanza fosse tutta pronta ad accogliere la
donna desiderata. Egli pensò alla sensazione che Elena avrebbe avuto entrando. Certo, ella sarebbe
stata vinta da quella dolcezza così piena di memorie; avrebbe d'un tratto perduta ogni nozione della
realtà, del tempo; avrebbe creduto di trovarsi ad uno de' convegni abituali, di non aver mai interrotta
quella pratica di voluttà, d'esser pur sempre la Elena d'una volta. Se il teatro dell'amore era
immutato, perché sarebbe mutato l'amore? Certo, ella avrebbe sentita la profonda seduzione delle
cose una volta dilette.
Allora cominciò nell'aspettante una nuova tortura. Gli spiriti acuiti dalla consuetudine della
contemplazione fantastica e del sogno poetico dànno alle cose un'anima sensibile e mutabile come
l'anima umana; e leggono in ogni cosa, nelle forme, ne' colori, ne' suoni, ne' profumi, un simbolo
trasparente, l'emblema d'un sentimento o d'un pensiero; ed in ogni fenomeno, in ogni combinazion
di fenomeni credono indovinare uno stato psichico, una significazione morale. Talvolta la visione è
così lucida che produce in quegli spiriti un'angoscia: si sentono essi come soffocare dalla pienezza
della vita rivelata e si sbigottiscono de' loro stessi fantasmi.
Andrea vide nell'aspetto delle cose intorno riflessa l'ansietà sua; e come il suo desiderio si
sperdeva inutilmente nell'attesa e i suoi nervi s'indebolivano, così parve a lui che l'essenza direi
quasi erotica delle cose anche vaporasse e si dissipasse inutilmente. Tutti quegli oggetti, in mezzo a'
quali egli aveva tante volte amato e goduto e sofferto, avevano per lui acquistato qualche cosa della
sua sensibilità. Non soltanto erano testimoni de' suoi amori, de' suoi piaceri, delle sue tristezze, ma
eran partecipi. Nella sua memoria, ciascuna forma, ciascun colore armonizzava con una imagine
muliebre, era una nota in un accordo di bellezza, era un elemento in una estasi di passione. Per la
natura del suo gusto, egli ricercava negli amori un gaudio molteplice: il complicato diletto di tutti i
sensi, l'alta commozione intellettuale, gli abbandoni del sentimento, gli impeti della brutalità. E
poiché egli ricercava con arte, come un estetico, traeva naturalmente dal mondo delle cose molta
parte della sua ebrezza. Questo delicato istrione non comprendeva la comedia dell'amore senza gli
scenarii.
Perciò la sua casa era un perfettissimo teatro; ed egli era un abilissimo apparecchiatore. Ma
nell'artificio quasi sempre egli metteva tutto sé; vi spendeva la ricchezza del suo spirito largamente;
vi si obliava così che non di rado rimaneva ingannato dal suo stesso inganno, insidiato dalla sua
stessa insidia, ferito dalle sue stesse armi, a somiglianza d'un incantatore il quale fosse preso nel
cerchio stesso del suo incantesimo.
Tutto, intorno, aveva assunto per lui quella inesprimibile apparenza di vita che acquistano, ad
esempio, gli arnesi sacri, le insegne d'una religione, gli strumenti d'un culto, ogni figura su cui si
accumuli la meditazione umana o da cui l'imaginazione umana poggi a una qualche ideale altezza.
Come una fiala rende dopo lunghi anni il profumo dell'essenza che vi fu un giorno contenuta, così
certi oggetti conservavano pur qualche vaga parte dell'amore onde li aveva illuminati e penetrati
quel fantastico amante. E a lui veniva da loro una incitazione tanto forte ch'egli n'era turbato talvolta
come dalla presenza d'un potere soprannaturale.
Pareva, in vero, ch'egli conoscesse direi quasi la virtualità afrodisiaca latente in ciascuno di quegli
oggetti e la sentisse in certi momenti sprigionarsi e svolgersi e palpitare intorno a lui. Allora, s'egli
era nelle braccia dell'amata, dava a sé stesso ed al corpo ed all'anima di lei una di quelle supreme
feste il cui solo ricordo basta a rischiarare una intiera vita. Ma s'egli era solo, un'angoscia grave lo
stringeva, un rammarico inesprimibile, al pensiero che quel grande e raro apparato d'amore si
perdeva inutilmente.
Inutilmente! Nelle alte coppe fiorentine le rose, anch'esse aspettanti, esalavano tutta la intima lor
dolcezza. Sul divano, alla parete, i versi argentei in gloria della donna e del vino, frammisti così
armoniosamente agli indefinibili colori serici nel tappeto persiano del XVI secolo, scintillavano
percossi dal tramonto, in un angolo schietto disegnato dalla finestra, e rendevan più diafana l'ombra
vicina, propagavano un bagliore ai cuscini sottostanti. L'ombra, ovunque, era diafana e ricca, quasi
direi animata dalla vaga palpitazion luminosa che hanno i santuarii oscuri ov'è un tesoro occulto. Il
fuoco nel camino crepitava; e ciascuna delle sue fiamme era, secondo l'imagine di Percy Shelley,
come una gemma disciolta in una luce sempre mobile. Pareva all'amante che ogni forma, che ogni
colore, che ogni profumo rendesse il più delicato fiore della sua essenza, in quell'attimo. Ed ella non
veniva! Ed ella non veniva!
Sorse allora nella mente di lui, per la prima volta, il pensiero del marito.
Elena non era più libera. Aveva rinunziato alla bella libertà della vedovanza, passando in seconde
nozze con un gentiluomo d'Inghilterra, con un Lord Humphrey Heathfield, alcuni mesi dopo
l'improvvisa partenza da Roma. Andrea infatti si ricordava di aver visto l'annunzio del matrimonio
in una cronaca mondana, nell'ottobre del mille ottocento ottanta cinque; e d'aver sentito fare su la
nuova Lady Helen Heathfield una infinità di commenti per tutte le villeggiature di quell'autunno
romano. Anche si ricordava di avere incontrato una decina di volte, nel precedente inverno, quel
Lord Humphrey ai sabati della principessa Giustiniani-Bandini e nelle vendite publiche. Era un
uomo di quarant'anni, d'una biondezza cinerea, calvo su le tempie, quasi esangue, con due occhi
chiari ed acuti, con una grande fronte sporgente solcata di vene. Il suo nome, Heatfield, era ben
quello del luogotenente generale che fu l'eroe della celebre difesa di Gibilterra (1779-83), reso
immortale anche dal pennello di Joshua Reynolds.
Qual parte aveva quell'uomo nella vita di Elena? Da quali legami, oltre che dalle nozze, era Elena
legata a colui? Quali transformazioni aveva operato in lei il contatto materiale e spirituale del
marito?
Gli enigmi sorsero d'un tratto nell'animo di Andrea, tumultuariamente. In mezzo al tumulto, gli
apparve netta e precisa l'imagine del connubio fisico di que' due; e il dolore fu così insopportabile
ch'egli si levò col balzo istintivo d'un uomo il quale si senta d'improvviso ferire in un membro
vitale. Attraversò la stanza, uscì nell'anticamera, origliò alla porta ch'egli aveva lasciata socchiusa.
Eran quasi le cinque meno un quarto.
Dopo un poco, egli udì su per le scale un passo, un fruscìo di vesti, un respiro affaticato. Certo,
una donna saliva. Tutto il sangue gli si mosse con tal veemenza, che, snervato dalla lunga
aspettazione, egli credeva di smarrire le forze e di cadere. Ma pure udì il suono del piede feminile
su gli ultimi gradini, un respiro più lungo, il passo sul pianerottolo, su la soglia. Elena entrò.
- Oh, Elena! Finalmente.
